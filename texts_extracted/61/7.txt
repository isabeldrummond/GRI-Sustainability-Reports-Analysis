LA STORIA
Sono passati circa 25 anni da quando Mario Moretti Polegato, fondatore e presidente di Geox, 
escogitò la rivoluzionaria soluzione di forare la suola di gomma delle sue scarpe, per permettere al 
piede di respirare durante un’escursione sotto il sole di Reno, in Nevada. Perché allora non creare 
un prodotto capace di conservare le caratteristiche di flessibilità, tenuta e resistenza della suola in 
gomma garantendo anche straordinari livelli di traspirazione e impermeabilità?
Rientrato in Italia, Moretti Polegato decide di sviluppare l’idea all’interno di una piccola azienda 
calzaturiera di proprietà della famiglia, mettendo a punto una nuova tecnologia per le suole in gomma: 
nasce così la prima “scarpa che respira”, con conseguente e immediata registrazione del brevetto.
Dopo aver proposto senza successo la sua invenzione alle più affermate aziende del settore, e dopo 
aver superato un test di mercato con una linea di calzature per bambino, Moretti Polegato avvia una 
produzione indipendente di calzature Geox, migliorando e perfezionando il brevetto iniziale fino ad 
ampliare la gamma dei prodotti dal segmento junior all’universo uomo e donna.
Così il design di tutti i giorni incontra l’avanguardia tecnologica, simboleggiando nel nome stesso del 
progetto Geox il legame con la natura e con la vita vera. La parola Geox è infatti formata da Geo 
– dal greco “terra” – e X, simbolo della tecnologia più avanzata, sviluppata nei laboratori italiani e 
brevettata in esclusiva in tutto il mondo; un termine che racchiude tutto l’impegno e l’energia del 
voler fare e del saper fare, con cura e consapevolezza, mettendo la ricerca al servizio della qualità e 
dell’eleganza quotidiana.
RESPIRA significa innovazione, ricerca e sperimentazione continua: è una filosofia che unisce creatività 
e performance, stile e tecnologia, rispetto per l’ambiente e per le persone.