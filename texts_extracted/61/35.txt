 
 
 
Il primo presidio per la mitigazione del rischio di corruzione sia nei confronti della Pubblica Amministrazione sia fra 
privati, è rappresentato dal Modello di Organizzazione, Gestione e Controllo ex D. Lgs. 231/2001(di seguito 
Modello 231) adottato nell’ambito di specifici documenti dalle società italiane appartenenti al Gruppo Geox al fine di 
assicurare, per quanto possibile, la prevenzione della commissione dei reati contemplati dal suddetto Decreto. 
 
Tra i principali protocolli attuativi del Modello organizzativo e del Sistema di Controllo Interno e di Gestione dei Rischi 
del Gruppo vi è il Codice Etico. All’interno del Codice Etico di Gruppo, Geox afferma il proprio impegno a 
combattere ogni forma di corruzione in tutti i Paesi in cui opera. Per tale motivo si aspetta che nell’ambito dei 
rapporti con soggetti terzi, pubblici o privati, i Destinatari si astengano dall’offrire, anche per interposta persona, denaro 
o altra utilità al soggetto coinvolto, ai suoi familiari o a soggetti in qualunque modo allo stesso collegati e dal ricercare 
o instaurare relazioni con l’obiettivo di condizionarne, direttamente o indirettamente, scelte e attività. Si precisa anche 
che tutti coloro che agiscono in nome o per conto del Gruppo Geox non possono ricevere omaggi o trattamenti di 
favore, se non nei limiti delle normali relazioni di cortesia e purché di modico valore, anche in quei Paesi dove offrire 
doni di valore elevato è una consuetudine. 
 
Il Modello 231 fa parte di una più ampia politica di Corporate Governance di Geox S.p.A., attenta al rispetto dei principi 
etici di gestione aziendale e si sostanzia in un insieme di regole e principi di comportamento, procedure operative e 
sanzioni disciplinari, finalizzati a prevenire la commissione di illeciti e a garantire un comportamento etico da parte di 
coloro che operano per conto della Società, nel rispetto dei principi di legittimità, correttezza e trasparenza. Il Modello 
231 di Geox è stato integralmente aggiornato nel 2015 a seguito di un processo di risk assessment che ha portato 
all’identificazione dei processi sensibili ai fini del Decreto e all’inclusione delle ultime fattispecie di reato introdotte dalla 
normativa. 
L’adeguatezza, il rispetto e il corretto funzionamento del Modello 231 sono presidiati da un Organismo di Vigilanza 
che verifica costantemente l'osservanza dei presidi di controllo previsti dal Modello in relazione ai diversi rischi di reato 
cui è potenzialmente esposta la Società, avvalendosi anche del supporto della funzione Internal Audit di Gruppo. 
L’Organismo di Vigilanza è altresì incaricato di monitorare il rispetto e l’applicazione del Codice Etico di Gruppo, nonché 
destinatario di eventuali richieste di informativa e di segnalazioni di violazioni del Modello 231 o del Codice Etico. 
 
Al fine di monitorare e prevenire il rischio legato alla corruzione, il Gruppo Geox si è dotato inoltre di particolari 
procedure, tra le quali vi è un sistema di deleghe e procure, sul quale l’Organismo di Vigilanza può effettuare attività di 
verifica. Tra queste procedure, assumono particolare rilevanza le Linee Guida per la gestione del Conflitto di 
Interessi finalizzate a gestire, tempestivamente, ogni potenziale situazione di conflitto tra l’interesse personale di 
qualsiasi soggetto con cui Geox entri in contatto nel corso della propria attività e quello della Società. In particolare, 
all’interno di tale documento è richiesto che tali soggetti tengano una condotta che tuteli e promuova il miglior interesse 
del Gruppo mediante l’adozione di comportamenti caratterizzati dal più alto grado di onestà nella gestione delle relazioni 
sia con altri dipendenti del Gruppo sia con soggetti terzi. In tale contesto, è altresì richiesto che qualunque situazione di 
conflitto di interessi, anche a livello potenziale, sia tempestivamente segnalata al Responsabile Internal Audit, al 
Responsabile degli Affari Legali e Societari, al Responsabile delle Risorse Umane, Organizzazione e Servizi Corporate. 
 
L’impegno di Geox nella prevenzione e lotta alla corruzione si esplica anche attraverso la pianificazione e l’erogazione 
di percorsi formativi finalizzati ad aumentare il livello di sensibilità del personale del Gruppo. La formazione costituisce 
infatti un importante elemento per creare consapevolezza interna e sviluppare le capacità di riconoscere e gestire 
eventuali episodi di sospetta corruzione. Nel corso del 2017 Geox ha svolto 105 ore di corsi di formazione specifici per 
assicurare la conoscenza della normativa e del Modello 231 della Società. 
Il Codice Etico e il Modello 231 prevedono la possibilità di effettuare delle segnalazioni circa situazioni di potenziale 
conflitto coi principi di integrità del business e corruzione attraverso i canali e le modalità previste da apposite procedure 
operative pubblicate sul sito internet www.geox.biz. 
 
Nel corso del 2017 non si sono verificati all’interno del Gruppo episodi di corruzione. 
Peraltro, gli organi amministrativi (e.g. Consiglio di Amministrazione, Comitato Controllo e Rischi e Sostenibilità, ecc.) 
deputati alla valutazione del Sistema di Controllo Interno e di Gestione dei Rischi, con il supporto della Funzione Internal 
Audit di Gruppo, nell’ambito delle attività di valutazione periodica dei rischi aziendali considerano il rischio di corruzione 
quale componente del più generale rischio frode (interno/esterno). 
35 
 