 
 
       LA POLITICA DELLA DIVERSITY DI GEOX  
Nel corso del 2017 Geox ha adottato la Politica in materia di diversità per la composizione degli organi 
di amministrazione, gestione e controllo che mira a garantire il buon funzionamento degli organi societari 
regolandone la composizione e prevedendo che i membri degli stessi siano in possesso di requisiti personali e 
professionali che ne determinano il più elevato grado di eterogeneità e competenza. La Politica promuove la 
responsabilità sociale d’impresa nella misura in cui l’inclusione, l’integrazione e la non discriminazione, tese alla 
valorizzazione delle diversità, possono contribuire a rimuovere gli ostacoli di ordine economico e sociale che 
limitano le libertà dell’individuo in applicazione del principio di eguaglianza sostanziale e nel rispetto della dignità 
individuale. 
La diversità è percepita come un punto di forza in quanto consente di formare un organo di amministrazione 
e un organo di controllo in cui sono presenti differenti valori, punti di vista, competenze e idee tali da favorire 
e arricchire il dibattito e mitigare il rischio di un pensiero collettivo indifferenziato. Gli aspetti di diversità presi 
in considerazione da Geox ai fini della composizione dell’organo di amministrazione e dell’organo di controllo 
riguardano: 
—  la diversità di genere, intesa come equilibrata rappresentanza dei generi; 
—  la diversità professionale, intesa come diversificazione dei contributi di differenti professionalità che 
garantisce l’apporto di competenze finanziarie, riguardanti settori rilevanti per la Società, esperienza 
internazionale, leadership, gestione dei rischi, pianificazione e realizzazione di strategie aziendali; 
—  la diversità geografica, intesa come diversa provenienza dei componenti dell’organo di amministrazione e 
controllo che consente una migliore conoscenza delle specificità dei differenti mercati in cui si opera. 
Geox garantisce tramite il Comitato per le Nomine e la Remunerazione il rispetto della Politica. In 
particolare il Comitato ha il compito di: 
—  valutare annualmente le attività espletate dall’organo amministrativo al fine di individuare le esigenze di 
equilibrio di competenze e tutela e valorizzazione della diversità; 
—  segnalare le criticità emerse a seguito delle valutazioni di cui al punto precedente; 
—  esprimere  un parere sui candidati ad  amministratore  specificando  se le liste  sono conformi  alle 
raccomandazioni di cui al punto precedente. 
La selezione dei candidati è svolta tenendo in considerazione diversità di genere, professionale e di provenienza 
geografica. 
 
 
Per ulteriori approfondimenti in materia di Governance si rimanda alla Relazione sul Governo Societario e gli Assetti 
Proprietari disponibile sul sito web istituzionale www.geox.biz. 
   
32 
 