 
 
Il Sistema di Controllo Interno e di Gestione dei Rischi 
Il Sistema di Controllo Interno e di Gestione dei Rischi è un processo posto in essere dal Consiglio di Amministrazione, 
dal management e da altri operatori della struttura aziendale di Geox. Esso è costituito dall’insieme delle regole, delle 
procedure  e  delle  strutture  organizzative  volte  a  consentire  l’identificazione,  la  misurazione,  la  gestione  ed  il 
monitoraggio dei principali rischi e contribuisce ad una conduzione del business coerente con gli obiettivi aziendali, 
nell’ottica della sostenibilità nel medio e lungo periodo dell’attività della Società, concorrendo ad assicurare la 
salvaguardia del patrimonio sociale, l’efficienza ed efficacia dei processi aziendali. Il Sistema di Controllo Interno e di 
Gestione dei Rischi è utilizzato per la formulazione delle strategie in tutta l’organizzazione ed è progettato per 
individuare eventi potenziali che possono influire sull’attività aziendale, per gestire il rischio entro i limiti del rischio 
accettabile e per fornire una ragionevole sicurezza sul conseguimento degli obiettivi aziendali, tra cui l’attendibilità, 
l’accuratezza, l’affidabilità e la tempestività delle informazioni fornite agli organi sociali e al mercato, il rispetto di leggi e 
regolamenti nonché dello statuto sociale e delle procedure interne. 
Geox ha adottato un modello di gestione integrata dei rischi aziendali ispirato alle best practices internazionali 
che coinvolge, ciascuno per le proprie competenze, i diversi organi di governance. L’obiettivo principale è garantire la 
corretta identificazione, misurazione, gestione e monitoraggio dei rischi aziendali. 
Il modello di gestione integrata dei rischi aziendali considera tutte le tipologie di rischio che possono compromettere il 
raggiungimento degli obiettivi strategici, pregiudicare il valore degli asset aziendali, così come del marchio, ecc. Il modello 
è integrato nelle decisioni strategiche e nei processi decisionali rilevanti. I rischi identificati possono essere di natura 
interna o esterna alla Società. In particolare, questi ultimi sono legati al contesto di settore e di mercato, nonché alla 
percezione di tutti gli stakeholder dell’operato di Geox. 
Gli attori principali del Sistema di Controllo Interno e di Gestione dei Rischi sono: 
  il Consiglio di Amministrazione; 
  il Comitato Controllo e Rischi; 
  l’Amministratore incaricato di sovrintendere alle funzionalità del Sistema di Controllo Interno e di Gestione 
dei Rischi; 
  il Collegio Sindacale; 
  la Società di revisione; 
  l’Organismo di Vigilanza; 
  la Funzione Internal Audit di Gruppo; 
  il Dirigente Preposto ex Art. 154-bis del TUF. 
 
I principali rischi identificati a seguito dell’attività di risk assessment sono: 
  i rischi di business, tra i quali si ricomprendono: l’impatto derivante dal contesto macroeconomico nonché 
politico e sociale, in termini di cambiamenti nel potere di acquisto dei consumatori, del loro livello di fiducia e 
nella loro propensione al consumo; i mutamenti nella regolamentazione nazionale ed internazionale; le 
condizioni climatiche; i cambiamenti dei gusti e delle preferenze dei clienti nelle diverse aree geografiche in cui 
il Gruppo opera; l’immagine, la percezione e la riconoscibilità del marchio Geox da parte dei propri 
consumatori; l’incertezza circa la capacità del management di delineare ed implementare con successo la propria 
strategia industriale, commerciale e distributiva; l’incertezza circa la capacità di mantenere l’attuale rete 
distributiva, nonché la capacità del Gruppo Geox di espandere ulteriormente la rete dei propri negozi 
monomarca acquisendo la disponibilità di nuovi spazi; l’incertezza circa la capacità di trattenere, attrarre e 
incentivare risorse qualificate; le politiche concorrenziali messe in atto dai competitor ed il possibile ingresso 
di nuovi player nel mercato; 
  i rischi finanziari, che includono: i rischi di credito, il rischio di tasso di interesse, i rischi connessi alla 
fluttuazione dei tassi di cambio, il rischio di liquidità; 
  i rischi di compliance, quali ad esempio: i rischi esistenti in relazione al processo di informativa finanziaria, i 
rischi in materia di salute e sicurezza dei lavoratori, i rischi in materia ambientale, i rischi legati alla responsabilità 
amministrativa degli enti ex D. Lgs. 231/2001, ecc. 
Per ulteriori approfondimenti in materia di Sistema di Controllo Interno e di Gestione dei rischi si rimanda alla Relazione 
sul Governo Societario e gli Assetti Proprietari predisposta ai sensi dell’articolo 123-bis del TUF e alla Relazione sulla 
Gestione contenuta nel Bilancio Consolidato del Gruppo Geox. 
Si evidenzia che Geox ha trattato alcuni rischi ritenuti significativi quali ad esempio quelli relativi alla salute e sicurezza 
dei lavoratori, alla catena di fornitura, alla salute e sicurezza del cliente, e alla sicurezza del prodotto nelle successive 
sezioni del presente documento, cui si fa riferimento per approfondimenti. 
33 
 