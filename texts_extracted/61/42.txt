 
Attenzione alla tecnologia ed innovazione del prodotto 
La mission di Geox è sviluppare la tecnologia che respira, al fine di migliorare la vita quotidiana dei propri clienti 
attraverso prodotti innovativi che garantiscono la traspirazione. L’azienda investe costantemente in innovazione, ricerca 
e sviluppo, allo scopo di apportare continui miglioramenti ai propri prodotti e conseguire elevati standard di qualità: 
scarpe e giacche innovative in grado di fornire il massimo livello di traspirazione, comfort, performance e caratterizzate 
da uno stile italiano contemporaneo. Per Geox l’innovazione non solo è un aspetto fondamentale della propria strategia 
di business, ma è un fondamento del Codice Etico di Gruppo, laddove viene promosso l’approccio di sviluppare 
costantemente idee innovative mediante lo studio e la sperimentazione che devono essere indirizzati verso una sempre 
maggiore sostenibilità ed eccellenza dei prodotti. 
La strategia Geox in tale ambito, sia per le calzature che per l’abbigliamento, ha avuto degli sviluppi comuni per integrare 
nell’innovazione non solo nuove tecnologie di prodotto, ma anche nuovi processi, volti a migliorare la qualità e a ridurre 
i tempi attraverso il raggiungimento di una maggiore automazione produttiva. 
Geox mira infatti ad un’innovazione di tipo responsabile, affinché le soluzioni innovative adottate nel presente non 
generino problematiche nel futuro. In particolare, nella progettazione di nuove soluzioni rispondenti a benefit richiesti 
dal consumatore, l’attività di ricerca e innovazione è diretta a realizzare prodotti non solo conformi agli standard 
qualitativi richiesti, ma anche a nuovi percorsi di sviluppo di prodotto e di processo, che spesso si fondono insieme, 
arrivando a garantire un miglioramento e quindi un progresso tecnologico e l’eccellenza del servizio con riflessi non solo 
economici, ma anche ambientali e sociali. 
L’innovazione di Geox, frutto di costanti investimenti in Ricerca e Sviluppo, si basa, per le calzature, sull’ideazione e 
realizzazione di strutture di suole che, grazie all’inserimento di una membrana permeabile al vapore ma impermeabile 
all’acqua, sono in grado di garantire traspirabilità alle suole in gomma e impermeabilità a quelle in cuoio. Ciò migliora il 
comfort del piede e del corpo in modo immediatamente percepibile per il consumatore. 
Nel corso degli ultimi anni sono state sviluppate nuove soluzioni applicative di calzature caratterizzate da elevata 
flessibilità, traspirabilità, leggerezza e ammortizzazione. Ad esempio, alcuni nuovi modelli d’ispirazione atletica e dalle 
linee dinamiche e sofisticate hanno evoluto il concetto di traspirazione tradizionale. L’esclusiva tecnologia Net Breathing 
System e l’innovativo Inner Breathing System, realizzato con una fodera interna con intercapedini che creano uno spazio 
libero tra piede e tomaia, garantiscono una traspirazione eccezionale di tutto il piede in ogni direzione. Le innovazioni 
tecnologiche applicate ai prodotti Amphibiox, caratterizzati da una membrana traspirante, ma allo stesso tempo waterproof 
non solo nella suola, ma anche nella parte superiore della calzatura, conferiscono impermeabilità e traspirazione a tutta 
la scarpa. 
Le innovazioni tecnologiche Geox sono protette da ben 39 brevetti e da 12 domande di brevetto, depositati in Italia ed 
estesi in ambito internazionale. 
La “suola che respira” è l’essenza stessa dell’unicità delle calzature Geox. La strategicità di tale componente della 
calzatura ha portato alla creazione di una sala tecnologica che permette e permetterà lo studio necessario alla 
ingegnerizzazione delle strutture portanti della scarpa (forme e suole). Nello specifico, è stato acquisito uno scanner a 
luce strutturata che ha la funzione di rilevare il volume delle forme e delle suole rendendolo digitalmente fruibile, 
consentendo così di snellire i magazzini di stoccaggio dei vari prototipi, ingegnerizzare i prototipi realizzati manualmente 
in fase di idea, inviare documentazione in formato elettronico e non più elementi fisici ai fornitori di forme e stampi per 
la produzione delle suole, con conseguente riduzione dei tempi e dei costi di produzione e crescita dell’indice di 
sostenibilità del prodotto. 
Per quanto riguarda l’abbigliamento, nel corso del 2017 è stato oggetto di studio un sistema di traspirazione dinamico, 
sviluppato a partire dal sistema di traspirazione originale già applicato nelle giacche Geox che consente la fuoriuscita 
naturale del calore grazie ad un’intercapedine posta sulle spalle che garantisce la massima traspirazione del corpo, con 
l’obiettivo di offrire prestazioni ancora maggiori in termini di traspirabilità. 
 
 
 
 
 
42 
 