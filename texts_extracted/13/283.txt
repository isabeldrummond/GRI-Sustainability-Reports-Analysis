INDICE CONSOLIDATO ESERCIZIO DNF
1.1 - Rischio di credito
INFORMAZIONI DI NATURA QUALITATIVA
La politica di credito del Gruppo Bancario Mediolanum è rivolta 
essenzialmente a soddisfare i fabbisogni finanziari dei clienti, titolari di un 
patrimonio investito in prodotti finanziari ed assicurativi distribuiti dalle Società 
del Gruppo. Pertanto, nell’ambito delle strategie del Gruppo Bancario, l’attività 
di erogazione del credito ha una funzione complementare con l’offerta di 
prodotti finanziari/assicurativi e di servizi di investimento alla clientela e 
comprende sia affidamenti volti a soddisfare esigenze a breve/medio termine 
della clientela (crediti ordinari, cessione del quinto e delega di pagamento) 
che finanziamenti per l’acquisto, lo scambio, il completamento ed in genere 
l’esecuzione di operazioni immobiliari (crediti speciali).
Il rischio di credito è riferito principalmente alle attività di credito retail e 
alle attività di tesoreria. Nell’ambito dell’attività di credito retail, a livello di 
Gruppo bancario, viene identificato il rischio di credito nella possibilità che 
una controparte, nei confronti della quale esiste un’esposizione creditizia, non 
adempia in tutto o in parte agli obblighi assunti, generando in tal modo una 
perdita di valore in relazione all’esposizione assunta.
Per quanto riguarda invece l’attività di tesoreria, il rischio di credito è definito 
come il rischio di subire delle perdite in conseguenza del deterioramento 
del merito creditizio sino al default delle controparti istituzionali nei confronti 
delle quali Banca Mediolanum e le altre società del Gruppo si pongono 
come parte creditrice nella propria attività di investimento, in conseguenza 
del quale il debitore possa non adempiere in tutto o in parte alle proprie 
obbligazioni contrattuali. 
Al fine di approfondire le informazioni di natura qualitativa sul credito 
si rimanda alla sezione della nota integrativa della sezione del bilancio 
individuale, in quanto le logiche organizzative e le caratteristiche sulla 
gestione e processo del credito adottate dalla Capogruppo, sono state 
recepite a livello di Gruppo Bancario tenendo in considerazione le dimensioni, 
la normativa e le caratteristiche del business sviluppato nei rispettivi contesti 
di riferimento.
GRUPPO MEDIOLANUM
BILANCIO CONSOLIDATO 2018 284