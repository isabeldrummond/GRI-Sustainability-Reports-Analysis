INDICE CONSOLIDATO ESERCIZIO DNF
REGOLE DI COMPORTAMENTO
Il Codice Etico e il Codice di Comportamento esprimono le regole che 
informano l’operato del Gruppo. 
CODICE ETICO
A partire dal 2002, Banca Mediolanum e le società del Gruppo da essa 
controllate si sono dotate di un Codice Etico al fine (i) sia di attenuare i 
rischi operativi e di reputazione e favorire la diffusione di una cultura dei 
controlli interni, (ii) sia di prevenire i reati previsti dal D. Lgs. 231/2001, poiché 
contiene una serie di principi di “deontologia aziendale” con cui si mira a 
raccomandare, promuovere o vietare determinati comportamenti, al di là e 
indipendentemente da quanto previsto a livello normativo. 
Il Codice Etico, frutto di un percorso di consultazione e di partecipazione 
attiva da parte dei vari stakeholder, intende diffondere i valori etici nei quali la 
Società si riconosce nonché dare risposte concrete da parte della Società ai 
propri portatori d’interesse: collaboratori, fornitori, clienti, partner, comunità 
e istituzioni locali, indicando nei loro confronti e per i vari ambiti di relazione, 
precisi impegni in termini di principi di comportamento e di controllo. In un 
rapporto di reciprocità viene richiesto agli stessi stakeholder di impegnarsi 
sugli stessi valori enunciati. 
Il Codice è stato organizzato in due sezioni: la prima riguardante “i valori” 
di libertà, eccellenza, rispetto, trasparenza, integrità, equità, e la seconda 
inerente “le regole di condotta”, cioè in impegni puntuali che tutti sono 
chiamati a seguire contribuendo a costruire una cultura d’impresa coerente 
ai valori di fondo. Questa struttura intende sottolineare con maggiore forza 
i valori fondanti l’azione imprenditoriale di Banca Mediolanum S.p.A. e del 
Gruppo di Società di cui essa è a capo, così come le regole attraverso cui tali 
valori sono declinati nell’operatività quotidiana. I valori etici fondanti l’azione 
manageriale sono stati determinati riflettendo lo spirito imprenditoriale che 
caratterizza da sempre il Gruppo: “credere che si possa avere successo 
essendo utili alle persone”.
Con l’intendimento di attribuire piena autonomia alla diffusione del 
documento, così come al suo aggiornamento e alla valutazione di presunte 
irregolarità, tali funzioni sono state attribuite in capo al Comitato Rischi di 
Banca Mediolanum S.p.A.
GRUPPO MEDIOLANUM
BILANCIO CONSOLIDATO 2018 760