INDICE CONSOLIDATO ESERCIZIO DNF
9. Fiscalità corrente e differita 
Le società italiane del Gruppo Mediolanum aderiscono al c.d. “consolidato 
fiscale nazionale”, disciplinato dagli artt. 117-129 del TUIR, introdotto nella 
legislazione fiscale dal D.Lgs. n. 344/2003. Esso consiste in un regime 
opzionale, in virtù del quale il reddito complessivo netto o la perdita fiscale di 
ciascuna società controllata partecipante al consolidato fiscale - unitamente 
alle ritenute subite, alle detrazioni e ai crediti di imposta - sono trasferiti 
alla società controllante, in capo alla quale è determinato un unico reddito 
imponibile o un’unica perdita fiscale riportabile (risultanti dalla somma 
algebrica dei redditi/perdite propri e delle società controllate partecipanti e, 
conseguentemente, un unico debito/credito di imposta).
In virtù di questa opzione le imprese del Gruppo che hanno aderito
al “consolidato fiscale” determinano l’onere fiscale di propria pertinenza ed
il corrispondente reddito imponibile viene trasferito alla Capogruppo.
Qualora una o più partecipate presentino un reddito imponibile negativo,
in presenza di reddito consolidato nell’esercizio o di elevate probabilità di 
redditi imponibili futuri, le perdite fiscali vengono trasferite alla Capogruppo. 
Le imposte sul reddito sono rilevate nel conto economico ad eccezione 
di quelle relative a voci addebitate od accreditate direttamente a 
patrimonio netto.
L’accantonamento per imposte sul reddito è determinato in base ad una 
stima dell’onere fiscale corrente, di quello anticipato e di quello differito. 
In particolare le imposte anticipate e quelle differite vengono determinate 
sulla base delle differenze temporanee - senza limiti temporali - tra il valore 
attribuito ad un’attività o ad una passività secondo i criteri contabili ed i 
corrispondenti valori assunti ai fini fiscali.
Le attività per imposte anticipate vengono iscritte in bilancio nella misura in 
cui esiste la probabilità del loro recupero, valutata sulla base della capacità 
della società interessata o della Capogruppo, per effetto dell’esercizio 
dell’opzione relativa al “consolidato fiscale”, di generare con continuità redditi 
imponibili positivi.
Le imposte anticipate e quelle differite vengono contabilizzate a livello 
patrimoniale a saldi aperti e senza compensazioni, includendo le prime nella 
voce “Attività fiscali” e le seconde nella voce “Passività fiscali”. 
Le imposte differite sono calcolate usando il cosiddetto “liability method” sulle 
differenze temporanee risultanti alla data di bilancio fra i valori fiscali presi a 
riferimento per le attività e passività e i valori riportati a bilancio. Le imposte 
differite passive sono rilevate a fronte di tutte le differenze temporanee 
tassabili.
GRUPPO MEDIOLANUM
BILANCIO CONSOLIDATO 2018 496