INDICE CONSOLIDATO ESERCIZIO DNF
L’andamento del prezzo del petrolio nel 2018 è stato soggetto ad una 
fortissima volatilità: da inizio anno il Brent è passato da una quotazione di 
66,8 di inizio anno a 51,9 di fine anno, raggiungendo però ad ottobre una 
quotazione di 86,29, viaggiando su valori massimi da 4 anni. Se inizialmente 
le sanzioni americane applicate contro l’Iran e contro il Venezuela (a 
seguito della rielezione del Presidente Maduro) avevano determinato una 
riduzione delle esportazioni e il conseguente aumento del prezzo del greggio, 
verso la fine del 2018 il petrolio ha fatto registrare un deciso crollo delle 
quotazioni, raggiungendo un ribasso di quasi il 30% rispetto al record di 
ottobre. A determinare la repentina discesa del prezzo del greggio una fase 
di incertezza senza precedenti, diretta conseguenza della volatilità sui listini 
azionari mondiali: su Piazza Affari ha pesato l’allargamento dello spread 
Btp-Bund, mentre Wall Street ha fortemente risentito del crollo dei cosiddetti 
titoli Faang (Facebook, Amazon, Apple, Netflix, Google) che hanno perso 
una capitalizzazione di quasi mille miliardi. L’andamento negativo degli 
indici azionari mondiali ha determinato una fase di risk off degli investitori, 
che hanno ripiegato verso investimenti più “sicuri”, quali ad esempio 
dollaro americano e oro. Anche i dati macroeconomici hanno influenzato 
l’andamento del greggio: le dinamiche inflattive iniziano a mostrare segnali 
di rallentamento a livello mondiale, così come si prospetta una fase di minor 
crescita anche dell’economia globale. Infine, anche i fondamentali stessi del 
petrolio sono risultati indeboliti, con l’offerta di greggio sui mercati aumentata 
al punto da risultare eccessiva.
Anche per quanto riguarda l’oro (Gold Spot Price), nel 2018 si è assistito ad 
un’intensa volatilità: il valore del metallo prezioso è passato dalla quotazione 
di 1.302,8 del 29 dicembre 2017 a quella di 1.280,7 del 28 dicembre, mostrando 
nei primi mesi dell’anno un trend discendente, sostenuto dal percorso di 
rialzo dei tassi della FED, che ha “danneggiato” gli asset rifugio, tra cui l’oro. 
Verso la fine dell’anno si è, tuttavia, assistito ad un importante recupero della 
quotazione (+7,5% nell’ultimo trimestre), assecondato da una nuova fase di 
risk off che ha spinto gli investitori verso gli investimenti nell’oro in qualità di 
bene rifugio.
GRUPPO MEDIOLANUM
BILANCIO CONSOLIDATO 2018 38