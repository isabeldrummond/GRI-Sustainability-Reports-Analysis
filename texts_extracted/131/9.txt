8 Università degli Studi di Firenze • Bilancio Sociale 2018
SDG 5 | raggiungere l’uguaglianza di genere ed emancipare 
tutte le donne e ragazze
L’Ateneo fiorentino sostiene le pari opportunità di genere, rifiuta 
comportamenti che possono ledere la parità di trattamento e 
promuove uno specifico percorso di rendicontazione attraverso 
il proprio Bilancio di Genere. Persegue il principio della diversità 
di genere nell’assegnazione delle cariche e promuove iniziative e 
seminari sul tema dell’emancipazione femminile e del contrasto 
alla violenza al fine di sensibilizzare tutte le persone che ogni giorno 
vivono l’Università.
SDG 6 | garantire a tutti la disponibilità e la gestione sostenibile 
dell’acqua e delle strutture igienico-sanitarie 
L’Università di Firenze è consapevole che l’acqua è un bene prezioso 
e indispensabile per la vita di tutti gli esseri viventi: numerosi 
sono i progetti di ricerca per ridurre l’inquinamento delle acque 
abbassando al minimo il rilascio di sostanze chimiche e materiali 
pericolosi. Inoltre, per incentivare gli studenti e il personale al 
consumo responsabile e abbassare gli sprechi sono stati istallati 16 
fontanelli di acqua potabile in collaborazione con Publiacqua.
SDG 7 | assicurare a tutti l’accesso a sistemi di energia 
economici, affidabili, sostenibili e moderni
L’Ateneo pone attenzione alle risorse energetiche utilizzate per 
meglio capire quali azioni possono essere intraprese nell’ottica della 
sostenibilità ambientale. I fornitori sono infatti scelti in conformità 
al D.lgs 50/2016 ovvero nel rispetto della sostenibilità ambientale. 
In questo senso sono importanti anche i progetti di ricerca avviati 
dall’Università per promuovere le energie rinnovabili, e, a tal 
proposito, l’Ateneo si sta anche impegnando ad aumentare la quota 
di energia elettrica prodotta con fonti rinnovabili (ancora troppo 
bassa e attualmente intorno a 0,12%).
SDG 8 | promuovere una crescita economica duratura inclusiva 
e sostenibile, la piena e produttiva occupazione e un lavoro 
dignitoso per tutti 
Per l’Ateneo è fondamentale la formazione degli studenti, dare 
loro le capacità di inserirsi in modo dignitoso nel mondo del lavoro e 
contribuire alla crescita economica del paese. In tal senso l’Università 
promuove iniziative per far conoscere agli studenti le aziende in 
modo da avvicinare i giovani al mondo del lavoro. Oltre alle numerose 
iniziative di inserimento lavorativo, l’Ateneo offre anche laboratori di 
logica, di scrittura creativa e di aiuto nella stesura del proprio CV, per 
stimolare gli studenti a sviluppare il proprio potenziale. Sono molte, 
inoltre, le opportunità di formazione per il personale.
SDG 9 | infrastrutture resistenti, industrializzazione sostenibile e 
innovazione 
Significativi sono i rapporti tra Ateneo e tessuto imprenditoriale. 
Sensibilizzare la società su economia sociale e sostenibile è 
di primaria importanza per un ente culturale come il nostro. 
L’Ateneo investe molte risorse per cercare di migliorare la ricerca 
scientifica e tecnologica in un’ottica di responsabilità sociale e 
contemporaneamente investe nella crescita di start-up innovative o 
senza scopo di lucro per favorire lo sviluppo e l’integrazione di queste 
realtà, incentivandone ed incoraggiandone il potenziale innovativo.