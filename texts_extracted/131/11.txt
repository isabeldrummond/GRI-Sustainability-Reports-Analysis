10 Università degli Studi di Firenze • Bilancio Sociale 2018
SDG 15 | proteggere, ripristinare e favorire un uso sostenibile 
dell’ecosistema terrestre
Viviamo nell’antropocene, la prima epoca geologica in cui l’ambiente 
terrestre, nell’insieme delle sue caratteristiche fisiche, chimiche 
e biologiche, viene fortemente condizionato su scala sia locale sia 
globale dagli effetti dell’azione umana. L’Ateneo ha intrapreso 
numerose iniziative di sensibilizzazione per la salvaguardia 
ambientale e l’importanza della biodiversità animale e vegetale. 
Tali iniziative non sono rivolte solo ai frequentatori dell’Università, 
ma alla collettività in generale e soprattutto ai bambini, per fare 
loro capire, già in tenera età, l’importanza dell’ambiente per il 
benessere della collettività. Sempre in relazione a questo obiettivo, 
merita attenzione anche la nascente iniziativa di creare quattro orti 
sostenibili all’interno degli spazi dell’ateneo.
SDG 16 | pace, giustizia e istituzioni forti
Il tema della legalità è di primaria importanza per un ambiente 
di lavoro sano che assicuri benessere funzionale e produttività. 
Obiettivo dell’Università è quello di essere responsabili, efficaci e 
trasparenti a tutti i livelli di governo per assicurare il più corretto 
svolgimento dei compiti. Per questo sono state istituite delle 
commissioni per prevenire e contrastare i conflitti di interesse e 
gli illeciti. Per far crescere la cultura della legalità sono anche state 
promosse iniziative di sensibilizzazione per i dipendenti e corsi di 
laurea orientati alla gestione dei conflitti, alla mediazione e allo 
sviluppo sostenibile.
SDG 17 | rafforzare i mezzi di attuazione degli obiettivi e 
rinnovare il partenariato mondiale per lo sviluppo sostenibile 
L’impegno dell’Ateneo fiorentino verso la promozione della 
sostenibilità e lo sviluppo sostenibile è in continua crescita, come 
dimostrano le numerose iniziative, le attività di formazione e i 
progetti di ricerca citati in questo bilancio sociale. Punto focale di tali 
iniziative è stata la creazione del “Green Office”, i cui scopi principali 
sono la sensibilizzazione al tema della sostenibilità ambientale, 
la responsabilizzazione e la promozione di ricerche e iniziative che 
rafforzino i mezzi di attuazione degli obiettivi di sviluppo sostenibile 
individuati dall’Agenda 2030. 