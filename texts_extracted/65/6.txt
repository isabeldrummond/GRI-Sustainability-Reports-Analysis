Dichiarazione consolidata di carattere non finanziario 
Bilancio Sociale  5
Il livello degli investimenti tecnici ed in programmi nel 2017 si è sostanzialmente confermato (circa 
550 milioni); il personale complessivo del Gruppo ha registrato una riduzione passando a 13.058 
unità rispetto alle precedenti 13.230 unità.
In termini di performance, Rai ancora una volta è leader degli ascolti televisivi in Italia, con uno 
share di circa il 38,5% nella fascia di prima serata e di circa il 36,5 % sull’intera giornata. Si tratta 
di dati che pongono Rai ai vertici anche nel confronto con i grandi broadcaster pubblici europei.
Veniamo ora agli altri indicatori e alle altre dimensioni non finanziarie dell’attività aziendale.
In particolare sono da sottolineare i risultati raggiunti in tema di responsabilità sociale, nel contesto 
dell’impegno dell’Italia per la concreta attuazione dell’Agenda 2030 fissata dall’Onu sul tema della 
sostenibilità, obiettivo-paese al quale anche la nostra azienda è chiamata a dare un contributo.
Particolarmente soddisfacenti le attività volte a migliorare i rapporti nei confronti del mondo del 
lavoro, dai fornitori ai collaboratori e per la crescita delle risorse interne, importante capitale da 
valorizzare, soprattutto nel mondo della comunicazione, largamente dipendente dall’impegno e 
dal talento personale di tutti i soggetti coinvolti. 
In questo contesto, anche per rendere merito del sacrificio e della passione di tutti coloro che 
lavorano ed operano con Rai, registriamo in particolare: 
a) impegno e attenzione nella tutela dei diritti umani, in particolare in ogni circostanza a valori 
universalmente condivisi e con il contrasto verso ogni forma di discriminazione; 
b) la pluralità della programmazione, rispettosa della identità valoriale del nostro Paese e della 
Unione Europea, della sensibilità dei cittadini, della tutela dei minori, della figura femminile, 
della più ampia inclusione sociale e culturale e della valorizzazione e diffusione della nostra 
cultura; 
c) la massima attenzione alla gestione dei rischi connessi alle attività gestionali, con particolare 
rilievo alla prevenzione di possibili fenomeni corruttivi; 
d) l’impegno allo sviluppo delle risorse umane con riguardo particolare alle pari opportunità, alla 
valorizzazione delle risorse interne, alle relazioni industriali, alla tutela e sicurezza sul lavoro; 
e) il grande ruolo svolto a supporto delle associazioni del Terzo settore, promuovendone le iniziative, 
le campagne, i valore civili, sociali ed etici; 
f)  ed infine, l’impegno nella tutela e nel miglioramento dell’impatto ambientale e nella diffusione tra 
i cittadini di una cultura rispettosa della ecosostenibilità. 
La Dichiarazione consolidata non finanziaria del Gruppo Rai per l’anno 2017 si pone come un 
primo inizio di un dialogo costante con la società e con tutti gli stakeholder, nella convinzione che 
dalla trasparenza e completezza della dichiarazione e dal successivo confronto, potranno scaturire 
utili elementi di arricchimento.
Gestire in modo chiaro e corretto le risorse finanziarie disponibili, investire nella qualità e nella 
creatività dei nostri prodotti, creare valore economico ma anche sociale, culturale e civile, porre 
attenzione continua alle istanze ed alle attese della società, tendere ad un clima interno di 
condivisione ed apprezzamento, sono gli obiettivi di fondo che costruiscono la missione stessa 
dell’Azienda e su questi l’obiettivo è tenere costantemente informati tutti gli interlocutori.
Monica Maggioni  Mario Orfeo
Presidente del Consiglio di Amministrazione  Direttore Generale