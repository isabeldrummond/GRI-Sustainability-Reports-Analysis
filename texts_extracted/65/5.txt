Dichiarazione consolidata di carattere non finanziario 
4 Bilancio Sociale 
Lettera agli Stakeholder
La Dichiarazione consolidata di carattere non finanziario che presentiamo alla valutazione dei 
nostri stakeholder (redatta ai sensi del Decreto Legislativo 254/2016) deve essere considerata una 
naturale evoluzione del Bilancio Sociale che Rai presentò nel 2015, avviando allora – anche in 
anticipo rispetto alla normativa poi emanata – un complesso progetto per una trasparente ed efficace 
rappresentazione dell’impegno del Gruppo in tema di responsabilità sociale. L’obiettivo era, ed è, 
fornire maggiore riconoscibilità ed evidenza ai contenuti propri del ruolo del Servizio Pubblico. 
Il progetto aziendale del 2015 ha potuto svilupparsi pienamente con l’approvazione, nel dicembre 
del 2016, del citato Decreto Legislativo che ha fissato il perimetro delle tematiche da rappresentare 
e a cui – per le specificità proprie della Rai – si è poi aggiunta la nuova Convenzione che ha fornito 
ulteriori indicazioni. 
Formatosi quindi il complessivo quadro normativo, abbiamo potuto avviare concretamente il 
percorso che ci porta oggi a presentare la nostra Dichiarazione. 
“Rendere conto del proprio operato esaltando il valore della ‘responsabilità sociale’ e della 
‘sostenibilità’ sono per Rai, concessionaria del Servizio Pubblico radiotelevisivo, una priorità 
ineludibile e anche un modo per concretizzare la propria indipendenza”: cosi si apriva il documento 
presentato nel 2015, una dichiarazione ed anche un obiettivo ancora e sempre fortemente attuali. 
Il nostro impegno, le nostre capacità, la nostra visione del quotidiano lavoro devono portare 
ognuno di noi a fare il massimo affinché tutti i nostri stakeholder – dalle Istituzioni, ai partner 
professionali e a tutti i cittadini – abbiano chiara e certa la percezione dei nostri valori e del nostro 
impegno nello svolgere un ruolo pubblico complesso e delicato in una società e in un mondo della 
comunicazione in profonda e continua trasformazione. 
Nel farlo occorre che l’operato dell’Azienda sia tale da trasmettere all’esterno e all’interno i valori 
di credibilità, affidabilità, responsabilità, imparzialità, trasparenza e correttezza che oggi più che 
mai devono identificare un Media di Servizio Pubblico nel mondo contemporaneo.
Nella Relazione sulla gestione del Consiglio di Amministrazione per il Bilancio Consolidato 2017 
vengono illustrati i positivi risultati industriali ed economici.
In questa sede ci limitiamo a citarne i dati salienti per completezza del quadro di informazioni che 
la presente Dichiarazione deve assicurare.
A livello di Gruppo, Rai ha conseguito ricavi per 2.624 milioni di Euro con un decremento rispetto 
al 2016; riduzione che si è parallelamente riscontrata anche nei costi, con un risultato netto positivo 
consolidato di 14,3 milioni di Euro (in lieve riduzione rispetto ai 18,1 milioni di Euro del precedente 
esercizio), determinatosi in un contesto di rilevante riduzione dei proventi, efficacemente contrastato 
da una consistente diminuzione dei costi operativi, solo in parte ascrivibile all’assenza, come in tutti 
gli anni dispari, dei costi derivanti dai Grandi eventi sportivi.
Si tratta di un dato solido, da non dimenticare, in un contesto di mutamenti senza precedenti 
nello scenario competitivo della comunicazione, con sfide particolarmente difficili per i tradizionali 
media pubblici europei anche sotto un profilo economico. 
L’indebitamento finanziario di Gruppo è risultato a fine 2017 pari a 209 milioni di Euro con una 
forte riduzione rispetto al 2016 (549,6). 