Il sistema di gestione dei rischi 
Sistemi di gestione e controllo 
La Società ha adottato un Sistema di Controllo Interno e di Gestione dei Rischi costituito dall'insieme 
delle regole, delle procedure e delle strutture organizzative volte a consentire, attraverso un adeguato 
processo  di  identificazione,  misurazione,  gestione  e  monitoraggio  dei  principali  rischi  aziendali,  una 
conduzione dell'impresa corretta e coerente con gli obiettivi prefissati. 
La funzione Internal Audit, accentrata in RCS MediaGroup e operativa su tutte le società del Gruppo, 
verifica e assicura l'adeguatezza, in termini di efficacia ed efficienza, del Sistema di Controllo Interno e di 
Gestione dei Rischi. In particolare, la funzione valuta l'adeguatezza, la funzionalità e l'affidabilità delle 
componenti del sistema dei controlli interni, rendicontando gli esiti della propria attività agli Organi di 
Controllo di Gruppo, quali Comitato Controllo e Rischi, Organismo di Vigilanza e Collegio Sindacale. 
La Direzione Internal Audit, inoltre, promuove una cultura di controllo di tipo costruttivo e genera valore 
aggiunto in quanto finalizzata a valutare e migliorare i processi di controllo, di gestione dei rischi e di 
Corporate Governance. 
La Direzione Internal Audit, infine, supporta il Consiglio di Amministrazione nelle attività finalizzate alla 
formalizzazione e funzionamento dei Modelli di Organizzazione, Gestione e Controllo ex D.lgs. 231/01 di 
seguito illustrati e comunica all’Organismo di Vigilanza l’esito degli interventi svolti nel corso dell'anno per gli 
aspetti attinenti alle disposizioni del D.Lgs. 231/01. Il responsabile della Direzione Internal Audit è anche 
membro degli Organismi di Vigilanza delle società italiane controllate da RCS MediaGroup. 
 
Il Modello di gestione dei rischi  
Il Gruppo RCS pone grande attenzione alla corretta gestione dei rischi correlati allo svolgimento della 
propria  attività  aziendale.  La  Direzione  Internal  Audit  ha  il  compito  di  supportare  il  Consiglio  di 
Amministrazione nello svolgimento del processo di individuazione dei rischi e presenta i risultati delle attività 
di audit. 
Oltre  ai  rischi  di  natura  prevalentemente  finanziaria  e  strategica  (mappati  anche  nella  Relazione 
Finanziaria Annuale), risultano rilevanti anche altri rischi di natura non finanziaria, in particolare legati 
all’ambiente,  al  personale,  alle  comunità  locali,  alla  corruzione.  Nei  capitoli  successivi,  oltre  ad  un 
approfondimento su detti rischi, saranno riportate le politiche e le attività adottate dal Gruppo per gestirli. 
Alcuni rischi di natura non finanziaria sono anche risultati oggetto della mappatura dei rischi finalizzata 
alla redazione del Modello di organizzazione, gestione e controllo ex D.lgs. 231/01. In particolare risultano 
mappati: rischi in materia di corruzione, rischi legati alla salute e alla sicurezza dei lavoratori e i rischi legati 
all’ambiente. 
Tali rischi risultano mitigati da procedure operative e altri protocolli di controllo che sono oggetto delle 
verifiche periodiche dell’Internal Audit come sotto descritto.  
 
20 
 