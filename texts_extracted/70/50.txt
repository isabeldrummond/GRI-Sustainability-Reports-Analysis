 
 
 
 
NOTA METODOLOGICA 
Standard di rendicontazione applicati  
La Dichiarazione consolidata di carattere Non Finanziario del Gruppo Stefanel (nel seguito anche 
“Dichiarazione”), predisposta ai sensi dell’art. 4 del D. Lgs. 254/2016 (nel seguito anche “Decreto”), 
contiene informazioni relative ai temi ambientali, sociali, attinenti al personale, al rispetto dei diritti umani 
e alla lotta contro la corruzione, utili ad assicurare la comprensione delle attività svolte dal Gruppo, del 
suo andamento, dei suoi risultati e dell’impatto prodotto dalle stesse. 
 
La presente Dichiarazione, che sarà pubblicata con periodicità annuale, è predisposta ai sensi del D. 
Lgs. 254/2016 e secondo i GRI Standards (opzione in accordance “Core option”), lo standard utilizzato 
quale riferimento, pubblicati nel 2016 dal Global Reporting Iniziative, che costituiscono ad oggi lo 
standard più diffuso e riconosciuto a livello internazionale in materia di rendicontazione non finanziaria. 
Al fine di agevolare il lettore nel rintracciare le informazioni all’interno del documento alle pagine 54-59 
è riportato il GRI Content Index. 
 
La rendicontazione non finanziaria presentata nella Dichiarazione riflette il principio di materialità o 
rilevanza, elemento previsto dalla normativa di riferimento e caratterizzante i GRI Standards: i temi 
trattati all’interno della Dichiarazione sono quelli che, a seguito di un’analisi e valutazione di materialità, 
descritta alle pagine 24-25 del presente documento, sono stati considerati rilevanti in quanto in grado di 
riflettere gli impatti sociali e ambientali delle attività del Gruppo o di influenzare le decisioni dei suoi 
stakeholder. Per il primo anno di reporting, il confronto con gli anni precedenti non è stato rappresentato, 
ma è stato fornito un raffronto sommario e qualitativo rispetto agli esercizi precedenti riguardo ad 
eventuali cambiamenti organizzativi intercorsi. 
Perimetro di reporting 
I dati e le informazioni qualitative e quantitative contenuti nella Dichiarazione consolidata di carattere 
Non Finanziario del Gruppo Stefanel si riferiscono alla performance del Gruppo Stefanel per l’esercizio 
chiuso il 31 dicembre 2017. Come previsto dal D. Lgs. 254/2016, art. 4, la presente Dichiarazione 
consolidata di carattere Non Finanziario comprende i dati della capogruppo (Stefanel S.p.A.) e delle sue 
società controllate consolidate integralmente. Eventuali limitazioni a tale perimetro sono opportunamente 
indicate all’interno del documento e in calce alla tabella di raccordo tra i temi materiali del Gruppo 
Stefanel, gli ambiti del D. Lgs. 254/16 e i GRI Standards. 
Processo di rendicontazione  
La predisposizione della Dichiarazione consolidata di carattere non finanziario del Gruppo Stefanel per il 2017 
si è basata su un processo di reporting strutturato che ha previsto: 
-  il coinvolgimento di tutte strutture/direzioni aziendali responsabili degli ambiti rilevanti e dei relativi dati 
e informazioni oggetto della rendicontazione non finanziaria del Gruppo. E’ stato richiesto loro un 
contributo nell’individuazione e valutazione dei temi materiali, dei progetti/iniziative significativi da 
descrivere nel documento e nella fase di raccolta, analisi e consolidamento dei dati, con il ruolo di 
verificare e validare tutte le informazioni riportate nella Dichiarazione, ciascuno per la propria area di 
competenza. In particolare, i dati e le informazioni inclusi nella presente Dichiarazione derivano dal 
sistema informativo aziendale utilizzato per la gestione e la contabilità del Gruppo e da un sistema di 
reporting non finanziario (schede raccolta dati) appositamente implementato per soddisfare i requisiti 
del D. Lgs. 254/2016 e dei GRI Standards. I dati sono stati elaborati mediante estrazioni e calcoli 
puntuali e, laddove specificatamente indicato, mediante stime. I dati e le informazioni di natura 
economico-finanziaria derivano dal Bilancio 2017; 
-  l’approvazione  della  Dichiarazione  da  parte  del  Consiglio  di  Amministrazione,  convocato  per 
l’approvazione del Bilancio 2017 in data 19/03/2018; 
-  il rilascio di un giudizio di conformità sulla Dichiarazione da parte di EY S.p.A. nella forma di un esame 
limitato; 
-  la pubblicazione della Dichiarazione sul sito internet corporate al fine di renderla disponibile in maniera 
trasparente a tutti gli stakeholder. 
 
51 
 