Tra questi, una nuova edizione del premio Edison Pulse, il concorso che premia le idee più innovative nelle categorie 
Energia, Smart Home, Consumer e che, per il 2017, ha previsto anche un premio dedicato alla ricostruzione 
post sisma, dedicato alle idee imprenditoriali e all’innovazione sociale nelle aree del Centro Italia colpite dal 
sisma nel 2016 e per la prevenzione connessa agli eventi sismici. Questa iniziativa si inserisce in un programma 
articolato di interventi a favore delle comunità di questi territori, che identifica l’evoluzione dell’approccio di Edison 
sempre più orientato alla costruzione di relazioni durature e alla co-progettazione. L’idea imprenditoriale premiata 
in quest’ambito è Edilmag, la prima piattaforma online che, dietro pagamento di un abbonamento annuale, 
permette di condividere le attrezzature che le imprese edili hanno in magazzino e che possono quindi noleggiare a 
terzi. In occasione del sisma del Centro Italia, Edilmag è diventata uno degli interlocutori della Protezione Civile a cui 
ha messo a disposizione il libero accesso alla piattaforma per individuare in tempi veloci le attrezzature necessarie 
per intervenire in casi di emergenza. 
Per quanto riguarda l’ambito dell’inclusione sociale, nel 2017 si è compiuto il decimo anno del progetto 
“Freedom Rugby” creato dall’AS Rugby Milano e dall’Istituto Penale Minorile Cesare Beccaria di Milano con il 
sostegno di Edison. Continua con successo il progetto “Rugby Bol” nell’istituto penitenziario di Bollate e le altre 
attività d’inclusione sociale che il club porta avanti per avviare al rugby bambini e ragazzi vulnerabili.
L’azienda ha inoltre avviato un’attività con la scuola media di Novate Mezzola per l’educazione ambientale – 
con focus sulla biodiversità - all’interno del progetto più ampio lanciato lo scorso autunno con l’inaugurazione del 
percorso turistico “Tracciolino”, un sentiero di 10 km costruito negli anni ’30 che Edison ha ceduto in comodato 
d’uso alla Comunità Montana della Valchiavenna e ai Comuni Verceia e Novate Mezzola e che è stato oggetto di 
un’importante riqualificazione finanziato da Regione Lombardia e realizzato a opera degli enti locali.
A dicembre 2017 Edison ha presentato alle Comunità Locali di Valchiavenna e Valtellina, il sistema di 
cardioprotezione che donerà alle Amministrazioni Comunali e alle sedi della Provincia ed UTR (Ufficio Territoriale 
Regionale Montagna) di Sondrio. L’iniziativa, parte integrante del progetto di Edison “Energia per il cuore”, è 
gestita in collaborazione con l’Azienda Regionale Emergenza Urgenza – AREU e permetterà ai nove Comuni della 
Provincia di Sondrio, in cui la società opera con i propri impianti, di entrare nella rete delle realtà cardioprotette 
grazie alla donazione di 11 dispositivi salvavita DAE (Defibrillatore Automatico Esterno). Edison provvederà inoltre 
alla formazione degli operatori incaricati della gestione delle attività di emergenza extraospedaliera e dell’utilizzo 
dei DAE, tramite centri di formazione riconosciuti e accreditati degli organismi di Volontariato, come ad esempio 
la Croce Rossa Italiana.
Edison ha inoltre supportato il programma sull’inclusione e integrazione della comunità egiziana e araba del 
Museo Egizio di Torino, promosso attraverso una serie di eventi tra cui la serata “Io sono il benvenuto” che ha visto 
il Museo aprirsi al pubblico di sera, gratuitamente e con iniziative dedicate al tema dei rifugiati. Tema affrontato 
anche attraverso il sostegno alle attività della Comunità di Sant’Egidio volte alla promozione dei cosiddetti 
“corridoi umanitari”.
La lotta allo spreco delle risorse ha caratterizzato anche quest’anno le attività di volontariato di Edison che, ad 
esempio, ha rinnovato il proprio sostegno al progetto Siticibo del Banco alimentare, volto alla ridistribuzione alle 
mense dei poveri delle porzioni in eccesso dalla mensa aziendale.
Allo scopo di condividere le competenze interne e diffondere la cultura della sostenibilità, Edison ha deciso di 
affiancare alcuni operatori del settore culturale per delineare linee guida volte alla sostenibilità delle relative 
produzioni. Tali attori sono infatti volano di significati e messaggi rivolti a diversi segmenti della società civile nonché 
espressione dell’identità delle comunità locali e della relazione con le stesse e con le altre istituzioni del territorio.
In particolare, continua la collaborazione con la Film Commission Torino e Piemonte a cui nel 2017 si è aggiunta 
l’attività con la Fondazione Teatro Stabile di Torino.
32 I DICHIARAZIONE CONSOLIDATA DI CARATTERE NON FINANZIARIO 2017