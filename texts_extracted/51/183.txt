 Nota metodologica
Standard applicati
e indicatori mutualistici
La Dichiarazione Consolidata di carattere non finanziario del Gruppo Bancario Cooperativo Iccrea 
(Gruppo Iccrea), redatta in conformità all’art. 4 del D. Lgs. n. 254/2016 (Decreto), contiene informazioni 
relative ai temi ambientali, sociali, attinenti al personale, al rispetto dei diritti umani e alla lotta contro 
la corruzione, utili a fornire ai portatori di interesse una visione accurata, esaustiva e trasparente delle 
strategie, delle attività intraprese e dei risultati conseguiti nel garantire la propria crescita economica, 
tenendo in considerazione le aspettative degli stakeholder coinvolti e ricercando il miglioramento 
continuo degli impatti ambientali e sociali generati dalle proprie attività.
I dati qualitativi e quantitativi contenuti nella Dichiarazione si riferiscono alle performance del Gruppo 
Iccrea per l’esercizio chiuso il 31 dicembre 2019. La presente Dichiarazione, la prima dalla costituzione 
del Gruppo Iccrea (4 marzo 2019) e che dunque non presenta dati comparativi rispetto agli esercizi 
precedenti, è redatta ai sensi del D. Lgs.n. 254/2016 e utilizza lo standard di rendicontazione Global 
Reporting Initiative - GRI (con livello di applicazione “Core Option”), Standard 2016, il più diffuso e 
riconosciuto sistema di rendicontazione non finanziaria a livello internazionale. Inoltre, là dove ritenuto 
opportuno, sono state applicate le indicazioni contenute all’interno dei GRI-G4 Financial Services 
Sector Disclosure. Al fine di agevolare il lettore nel rintracciare le informazioni, a pagina 186 è riportato 
il GRI Content Index.
Le informazioni incluse nella rendicontazione non finanziaria riflettono il principio di materialità 
o rilevanza, previsto dalla normativa di riferimento e caratterizzante il GRI Standard: i temi trattati 
all’interno della Dichiarazione sono quelli che, a seguito di un’analisi e valutazione di materialità 
(descritta a pagina 42 del presente documento) sono stati considerati rilevanti, in quanto in grado di 
riflettere gli impatti sociali e ambientali delle attività del gruppo o di influenzare le decisioni dei suoi 
portatori di interesse. 
La Dichiarazione Consolidata di carattere non finanziario 2019 del Gruppo Bancario Cooperativo 
Iccrea è stata oggetto di un esame limitato (“limited assurance engagement” secondo i criteri indicati 
dal principio ISAE 3000 Revised) da parte della società di revisione EY SPA. La relazione che descrive 
le procedure svolte e le relative conclusioni è disponibile a fine documento. 
PERSONE ECOSISTEMA RESPONSABILITÀ 183