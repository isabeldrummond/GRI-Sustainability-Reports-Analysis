4
NOTA METODOLOGICA
 
[GRI 102-45] [GRI 102-46] [GRI 102-49] [GRI 102-50] [GRI 102-51] [GRI 102-52] [GRI 102-53] [GRI 102-54] [GRI 102-56]
Questo documento rappresenta la prima Dichiarazione Consolidata di Carattere Non Finanziario 
(di seguito anche “DNF”) ex D.Lgs. n. 254 del 30 dicembre 2016 di attuazione della Direttiva 
2014/95/UE delle Società appartenenti al Gruppo costituito da FNM S.p.A. e dalle sue controllate 
(di seguito anche “Gruppo”).
In tal senso, la DNF è stata redatta nella misura necessaria ad assicurare la comprensione dell’attività 
del Gruppo, del suo andamento, dei suoi risultati e dell’impatto dallo stesso prodotto, coprendo i 
temi ritenuti rilevanti e previsti dall’Art. 3 del D.Lgs. 254/2016. In particolare, il perimetro dei dati 
economici risulta essere lo stesso del Bilancio Consolidato 2017 del Gruppo, mentre il perimetro 
dei dati e delle informazioni sociali e ambientali risulta essere composto dalle sole Società figlie 
consolidate integralmente1 (di seguito anche “Gruppo FNM”). Al fine di assicurare una comprensione 
più ampia dell’attività di impresa, del suo andamento, dei suoi risultati e dell’impatto dalla stessa 
prodotta (rif. Art. 4 del D.Lgs. 254/2016), sono presentate in modo separato e sempre identificabile le 
informazioni sociali ed ambientali della Società Trenord S.r.l., consolidata con il metodo del patrimonio 
netto all’interno del Bilancio Consolidato di Gruppo (di seguito anche “Trenord”). Eventuali modalità 
di rappresentazione dei dati quantitativi che dovessero differire da quanto sopra esposto sono 
espressamente indicate attraverso apposite note. 
I dati e le informazioni riferiti alle Società incluse nell’appendice del Bilancio di Sostenibilità 2017 
del Gruppo FNM non sono da considerarsi all’interno della presente Dichiarazione Consolidata di 
Carattere Non Finanziario.
 
La DNF è stata redatta in conformità ai «GRI Sustainability Reporting Standards» pubblicati dal 
Global Reporting Initiative (GRI) nel 2016, secondo l’opzione «Core». Nei paragrafi del documento, 
ove esiste correlazione con gli Standard GRI, è riportato lo specifico standard di riferimento. In fondo 
al documento è presente la tabella degli indicatori GRI rendicontati che fornisce un riepilogo degli 
stessi e delle relative pagine di riferimento. 
Gli indicatori di prestazione utilizzati sono quelli previsti dallo standard di rendicontazione adottato 
e sono rappresentativi dei diversi ambiti, nonché coerenti con l’attività svolta e gli impatti da essa 
prodotti. In particolare, la scelta degli indicatori di prestazione ha tenuto conto dell’analisi e della 
matrice di materialità presentata all’approvazione e alla valutazione congiunta del Comitato CSR e 
del Comitato Controllo e Rischi, successivamente approvata dal C.d.A. di FNM S.p.A. il 01/03/2018 e, 
ove opportuno, degli orientamenti delle Linee Guida della Commissione Europea “Orientamenti sulla 
comunicazione di informazioni di carattere non finanziario”2.
Si segnala, inoltre, che in relazione alle nove tematiche materiali maggiormente rilevanti per il Gruppo 
(Accessibilità dei servizi di trasporto pubblico; Ammodernamento della flotta; Consumi energetici, 
emissioni in atmosfera e climate change; Etica ed integrità del business; Intermodalità e integrazione 
dei servizi; Qualità dei servizi offerti e soddisfazione dei clienti; Rapporti con il territorio e impatti 
sulla comunità; Sicurezza in stazione ed in movimento (Security & Safety); Tutela della salute e 
sicurezza nei luoghi di lavoro), sono riportati, all’interno di ciascun paragrafo, i principali rischi inerenti 
identificati e la sintesi della relativa modalità di gestione e delle politiche praticate.
Le informazioni presenti all’interno della DNF sono state fornite con un raffronto in relazione 
all’esercizio 20163 e, per alcuni indicatori è rappresentato l’andamento triennale e, ove disponibile, la 
proiezione futura, in linea con gli obiettivi assunti nel Piano di Sostenibilità 2020.
1  In conformità all’art 4 del D.Lgs. 254/2016 è stato deciso di non includere nel perimetro le Società: Nuovo Trasporto Triveneto 
S.r.l., Eurocombi S.r.l. in liquidazione e Locoitalia S.r.l. entrata nel perimetro a ottobre 2017.
2 Documento “Orientamenti sulla comunicazione di informazioni di carattere non finanziario” (2017/C 215/01) emesso dalla 
Commissione europea in data 26 giugno 2017.
3 I dati 2016 sono stati aggiornati rispetto a quelli pubblicati nel Bilancio di Sostenibilità 2016 in considerazione del nuovo 
perimetro di rendicontazione, al fine di consentire una migliore valutazione sull’andamento dinamico delle attività e dei servizi 
nel biennio di riferimento 2016-2017.