CORPORATE GOVERNANCE 
ED ETICA DI BUSINESS
PAG 27
Sistemi di gestione certificati
Nell’ambito del rinnovo dei certificati per l’anno 2017, ATM S.p.A., ATM Servizi S.p.A., ATM Servizi Diversificati S.r.l. e NET S.r.l. 
hanno ottenuto da un ente terzo indipendente il rinnovo delle certificazioni UNI EN ISO 9001:2015 e UNI EN ISO 14001:2015 
anche per le attività di gestione dei parcheggi, della sosta, delle aree di rimozione e per la Funicolare di Como-Brunate. 
Nel primo semestre 2017 il Campus ATM, la struttura deputata alla formazione, gli asili nido aziendali e la società Rail 
Diagnostics S.p.A. sono stati anch’essi valutati attraverso audit esterno e hanno ottenuto la certificazione UNI EN ISO 
14001:2015 che si aggiunge a quella per lo schema Qualità conseguita in precedenza e rinnovata nel corso del 2017. ATM 
S.p.A. ha inoltre implementato un sistema di gestione della salute e sicurezza sul lavoro secondo lo standard BS OHSAS 
18001, con l’obiettivo di raggiungere la certificazione entro la fine del 2018. 
Gestione dei rischi 
La gestione dei rischi è parte integrante del processo di gestione strategica del Gruppo e contribuisce ad allocare sempre 
più razionalmente le risorse sulla base di analisi quantitative piuttosto che emozionali, prospettiche e/o qualitative. 
L’individuazione dei rischi, infatti, consente di impostare strategie integrali e attività specifiche volte a gestirli, trasferirli 
e/o mitigarli, fornendo maggiore solidità agli asset e riducendo la potenziale esposizione agli shock. 
In linea a quanto previsto dalle Linee Guida per il Risk Assessment, la complessità dei processi gestionali e le evoluzioni 
del contesto normativo, operativo e finanziario di riferimento sono oggetto di costante monitoraggio da parte del 
Gruppo ATM, con la finalità di fornire al Consiglio di Amministrazione ogni strumento necessario e utile per una corretta 
valutazione dei rischi connessi agli obiettivi aziendali e favorire l’elaborazione dei relativi piani di azione.
Tramite l’istituzione di un processo di Risk Assessment, sono state svolte le attività volte all’identificazione dei fattori di 
rischio, alla valutazione degli stessi in termini di probabilità e impatto di accadimento, in considerazione anche delle 
azioni di mitigazione esistenti, sino al reporting e al monitoraggio dei rischi.
Con particolare riferimento al presidio e alla gestione dei rischi aziendali, ATM si è dotata di una apposita struttura 
organizzativa deputata all’attività di Risk Management. Tale struttura ha lo scopo di supportare e attuare le strategie, 
le politiche e i piani operativi volti a identificare e gestire i rischi e le mancate opportunità che possano minacciare il 
raggiungimento degli obiettivi aziendali prefissati. 
La funzione di Risk Management, in particolare, aggiorna semestralmente il Risk Register, generando periodicamente 
Case Study specifici per eventi legati alle fonti aperte, dai quali estrapola ulteriori rischi che possono essere di 
competenza Aziendale. Tali Case Study, poi, vengono calati nella realtà aziendale, ove possibile, con riferimenti a passati 
episodi verificatisi in ATM. 
Con riferimento specifico agli ambiti identificati dal D.Lgs. 254/2016 in materia di rendicontazione di carattere non 
finanziario, il Gruppo ATM ha realizzato un primo esercizio di mappatura dei principali rischi di sostenibilità, i cui risultati 
sono segnalati di seguito.