LA MOBILITÀ DI ATM
PAG 39
Con riferimento alla Metro 5, l’accessibilità per i passeggeri con disabilità visiva è garantita dai percorsi LOGES (Linea di 
Orientamento Guida e Sicurezza) che conducono dal mezzanino alla banchina in corrispondenza delle porte automatiche 
che proteggono dal rischio di caduta; l’accessibilità per i passeggeri con disabilità uditiva invece è garantita da display 
che segnalano la fermata successiva su tutti i treni. Inoltre, in tutte le stazioni della M5 è attivo l’annuncio di arrivo e 
di destinazione del treno e tutti i treni sono dotati del sistema di annuncio sonoro e visivo tramite display di prossima 
fermata. 
Intermodalità e integrazione dei servizi
Per rispondere alle sempre più crescenti esigenze della clientela e delle comunità in cui opera, ATM si sta impegnando 
nello sviluppo e nell’innovazione del servizio di trasporto, in termini di intermodalità e integrazione dei servizi. Tale 
impegno è rivolto ad una trasformazione del servizio, rendendo più efficiente ed efficace l’intera catena degli spostamenti 
(dall’origine alla destinazione), indipendentemente dal metodo di trasporto e dalla Società esercente. A questo scopo, 
è fondamentale che il Gruppo si focalizzi anche sull’integrazione delle informazioni, delle tariffe e dei relativi documenti 
di viaggio.
Integrazione degli orari
Nell’ambito della gestione di Contratti di Servizio (per ATM Servizi S.p.A. con il Comune di Milano, Metro5 e il Comune 
di Segrate, per NET con la Città metropolitana Provincia di Monza e della Brianza e Comune di Monza poi transitati 
all’Agenzia di Bacino) vengono attuati, nei limiti dei vincoli tecnici ed economici, provvedimenti di coordinamento degli 
orari e/o coincidenze tra mezzi e servizi diversi eserciti anche da differenti società. Lo scopo è mitigare e minimizzare 
i tempi di attesa dei clienti, compatibilmente con le frequenze previste dai Contratti e le differenze di applicazione dei 
calendari d’esercizio. Nel 2017, inoltre, è stato avviato il progetto “Buongiorno Milano” finalizzato all’anticipazione di circa 
mezz’ora dell’orario di apertura del servizio della metropolitana, al fine di migliorare l’offerta di trasporto e rispondere alle 
mutate esigenze di mobilità della clientela. Contestualmente sono stati adattati gli orari di termine del servizio delle linee 
automobilistiche sostitutive notturne e quelli di apertura dei parcheggi di corrispondenza. 
Integrazione informativa
Mantenere la comunicazione con i partner, permette di fornire al cliente una comunicazione e un’informazione più 
completa e soddisfacente. Tale rapporto viene garantito da ATM attraverso la trasmissione dei dati per la pubblicazione 
sui vari portali disponibili come “Muoversi” (portale della mobilità del Comune di Milano) o E015 (ambiente digitale di 
cooperazione della Regione Lombardia) e parzialmente sui canali tradizionali del Gruppo: sito web e APP ATM riportano 
anche i dati delle Linee S di Trenord. Fondamentale risulta quindi la puntualità delle informazioni fornite, che ATM si 
impegna costantemente a monitorare e aggiornare in collaborazione con i propri partner.
Inoltre, si segnala che a dicembre 2017 è stata rilasciata la versione aggiornata dell’APP ATM Milano caratterizzata da 
un nuovo design, da un migliore accesso alle informazioni e arricchita da nuove funzionalità che consentono un’ampia 
modalità di fruizione dei servizi di mobilità integrata nell’area metropolitana di Milano. Un progetto di sviluppo ha 
riguardato in particolare la disponibilità delle informazioni relative ai servizi di sharing: sulle mappe sono presenti le 
posizioni delle auto del car sharing, gli stalli del bike sharing con indicazione della disponibilità di biciclette, i tracciati 
delle piste ciclabili, le partenze e gli arrivi presso le stazioni ferroviarie e gli aeroporti. 