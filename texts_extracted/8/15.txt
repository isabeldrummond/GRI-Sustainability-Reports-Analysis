IL PROFILO DEL GRUPPO ATM
PAG 14
Approccio alla sostenibilità
Introduzione
Nell’arco della storia dell’umanità, la mobilità è sempre stata fondamentale al fine di assicurare lo sviluppo dei territori, la 
comunicazione tra i popoli e la connessione logistica dei maggiori centri produttivi e commerciali. 
Oggigiorno, nel contesto del progressivo sviluppo delle città metropolitane, l’importanza della mobilità è stata nuovamente 
riaffermata e riconosciuta per il suo imprescindibile contributo allo sviluppo sostenibile e alla pianificazione urbana 
sulla base delle necessità ed esigenze dei cittadini. Infatti, in linea agli Obiettivi di Sviluppo Sostenibile (SDGs) definiti 
dall’Agenda 2030 per lo Sviluppo Sostenibile, sviluppare città e comunità sempre più sostenibili (Obiettivo di Sviluppo 
Sostenibile 11), sarà fondamentale nel corso dei prossimi venti anni per contribuire alla riduzione di ogni forma di povertà 
e disuguaglianza, rispettando i limiti naturali che il pianeta terra ci pone. In particolare, attraverso la meta specifica 11.2, la 
comunità internazionale si è posta la grande meta di garantire a tutti, entro il 2030, l’accesso a un sistema di trasporti 
sicuro, conveniente, accessibile e sostenibile, migliorando la sicurezza delle strade, in particolar modo potenziando 
i trasporti pubblici, con particolare attenzione ai bisogni di coloro che sono più vulnerabili, donne, bambini, persone 
con invalidità e anziani. 
Il Gruppo ATM supporta gli SDGs (sinistra) – SDG 11 (destra)
 
In tale contesto, il Gruppo ATM vuole ricoprire un ruolo sempre più centrale per contribuire positivamente allo 
sviluppo di città e comunità sostenibili nell’ambito delle proprie attività e operazioni, posizionandosi gradualmente 
come un punto di riferimento in termini di sostenibilità istituzionale, operativa (servizi di mobilità), economica, sociale 
e ambientale.
È sulla base di queste cinque categorie, interconnesse tra di loro, che il Gruppo ATM ha sviluppato e consolidato negli 
anni il suo approccio alla sostenibilità, divenuto parte integrante del modello operativo del Gruppo.
L’agenda 2030 per lo Sviluppo Sostenibile
Il 25 settembre 2015, l’Assemblea Generale delle Nazioni Unite ha approvato l’Agenda 2030 per lo Sviluppo Sostenibile 
(Risoluzione A/RES/70/1): un piano d’azione globale volto a eradicare la povertà estrema, ridurre le disuguaglianze e 
contrastare il cambiamento climatico. 
L’agenda 2030 include i famosi 17 Obiettivi di Sviluppo Sostenibile (SDGs) e le 169 mete specifiche che la comunità 
internazionale si è posta l’obiettivo di raggiungere entro l’anno 2030.