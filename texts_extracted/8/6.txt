DICHIARAZIONE CONSOLIDATA 
DI CARATTERE NON FINANZIARIO 2017
PAG 5
Lettera
agli Stakeholder
Il 2017 è stato un anno caratterizzato da importanti e significativi risultati lungo il percorso di sostenibilità del Gruppo. 
ATM gioca un ruolo centrale per la mobilità integrata, offrendo i propri servizi ad oltre 800 milioni di persone che, ogni 
anno, utilizzano i mezzi pubblici gestiti dal Gruppo e contribuendo al progressivo sviluppo dei territori in cui opera, la 
cui crescita è anche correlata all’estensione ed efficienza della rete di trasporti.  In tale contesto, il Gruppo vuole e 
deve essere un punto di riferimento in termini di sostenibilità istituzionale, economica, sociale e ambientale, sempre 
promuovendo e perseguendo i valori e le linee guida che lo contraddistinguono: vocazione al Cliente, Qualità, Sicurezza 
e Competitività dei servizi offerti.
Per elevare i livelli di soddisfazione dei clienti, nel corso del 2017 sono state avviate specifiche attività di monitoraggio dei 
servizi in termini di regolarità, affidabilità e comfort, così come progetti di formazione e sensibilizzazione del personale, 
implementazione di nuove modalità di accesso al servizio, informazione e comunicazione, anche grazie ai nuovi 
strumenti e alle nuove applicazioni che la tecnologia mette a disposizione. 
Queste iniziative sono state affiancate da molteplici azioni volte a garantire e migliorare il benessere degli oltre 9.700 
dipendenti del Gruppo, con particolare riferimento alla salute e sicurezza, alle opportunità di formazione e miglioramento 
continuo, al welfare aziendale e all’inclusione sociale nel rispetto della diversità e dei diritti umani. 
L’impegno del Gruppo verso i propri Stakeholder si manifesta anche attraverso il mantenimento di trasparenti e proficue 
relazioni con le istituzioni e i loro organi rappresentativi, i fornitori, la comunità finanziaria e l’opinione pubblica in generale.
Particolare importanza riveste, inoltre, l’impegno assunto dal Gruppo per la promozione di iniziative specificatamente 
mirate alla prevenzione dell’inquinamento, alla riduzione delle emissioni in atmosfera e all’uso efficiente dell’energia 
elettrica, ricorrendo, nei limiti del possibile, a fonti d’energia rinnovabili.
In questo scenario, consapevole delle responsabilità che il Gruppo ricopre nei confronti dei suoi principali portatori 
d’interesse - pur vincolato dal delicato periodo transitorio per le scelte di affidamento della gestione del TPL - il Consiglio 
di Amministrazione ha adottato le nuove linee guida sul piano a lungo termine degli investimenti dell’Azienda, per un 
totale di oltre due miliardi di euro, di cui oltre la metà dedicati alla mobilità full electric. 
Nei prossimi dieci anni infatti - anche sfruttando i finanziamenti approvati dal Governo e dal Ministero delle Infrastrutture 
e dei Trasporti dedicati proprio al Trasporto Pubblico Locale -  ATM effettuerà un miliardo di euro in investimenti solo 
sull’elettrico, di cui è pronta a sostenerne la metà con risorse proprie. 
In particolare, ATM, assicurerà gli obiettivi di efficienza e qualità ambientale fissati dal Piano Urbano della Mobilità 
Sostenibile (PUMS) del Comune di Milano e dal Piano d’Azione per l’Energia Sostenibile (PAES), iniziativa sottoscritta 
nell’ambito del Patto dei Sindaci promosso dalla Commissione Europea. In tale contesto dal 2020 acquisterà solo ed 
esclusivamente mezzi elettrici, anticipando di cinque anni gli impegni presi a Parigi dal Sindaco di Milano al vertice 
“Together 4 Climate” del network C40 Cities, che prevede l’acquisto esclusivo di autobus a zero emissioni a partire dal 
2025. 